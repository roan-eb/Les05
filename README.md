# SMEUÏGE CHOCOLADE BROWNIES
 
![brownie](https://static-koken.vtm.be/sites/koken.vtm.be/files/styles/vmmaplayer_big/public/recipe/image/istock_000014824924small.jpg?itok=iwt0V0vw)

Een eenvoudig recept om zelf smeuïge chocolade brownies te maken. Brownies met een intense chocolade smaak en die heerlijk
 smeuïg zijn van structuur.
PORTIES: 16 personen (20 x 20 cm vorm)
 
###    INGREDIËNTEN

60 gram ongezouten roomboter

150 gram fijne kristalsuiker

75 gram donkerbruine basterdsuiker

125 gram pure chocolade

1 el stroop (pannenkoekenstroop)

2 eieren

1 tl vanille extract

100 gram bloem

20 gram cacaopoeder

1 tl bakpoeder

### INSTRUCTIES

Doe boter, beide soorten suiker, chocola en stroop in een pannetje. Zet het op een laag vuur en roer door tot de boter en chocolade zijn gesmolten. De suikerkorrels hoeven niet te smelten. Laat het mengsel nu afkoelen. Kamertemperatuur is goed, maar lauwwarm mag ook.

Klop ondertussen de eieren en het vanille-extract luchtig. Voeg het chocolademengsel toe en mix op een lage snelheid tot een egaal mengsel.

Voeg bloem, cacaopoeder en bakpoeder toe. Mix wederom op een lage stand tot de ingrediënten zijn opgenomen. Lang mixen of op hoge snelheid is niet nodig, anders worden je brownies niet zo smeuïg als je wilt.

Giet het beslag in een met bakpapier beklede vorm van 20×20 cm en spreid gelijkmatig uit.

Bak de brownie in 25 minuten op 190 °C (boven- en onderwarmte).

De bovenkant ziet er droog uit na het bakken, maar van binnen is hij nog lekker zacht en smeuïg.

Laat de brownie volledig in de vorm afkoelen voordat je hem eruit haalt en in stukken snijdt.

### TIPS

Om het mengsel in de pan sneller af te laten koelen, kun je de pan in een bak met koud water zetten. De pan koelt meteen af, waardoor het mengsel ook sneller zal afkoelen.


